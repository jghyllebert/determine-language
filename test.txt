Romelu Lukaku zette vanavond zijn handtekening onder een contract van vijf seizoenen bij Everton, waar hij vorig seizoen al op uitleenbasis speelde. Dat meldden de 'Toffees' woensdag op een persconferentie die uitgezonden werd op de clubwebsite. Bij Everton zal 'Big Rom' het nummer 10 dragen. Met de transfer is een bedrag van 28 miljoen pond (35 miljoen euro) gemoeid.

'Belangrijke dag in de geschiedenis van Everton'

Trainer Roberto Martinez opende de persconferentie met lof aan het adres van Lukaku: 'Dit is een belangrijke dag in de geschiedenis van Everton. Niet alleen is dit een spannende transfer, maar we geven hiermee een signaal dat we naar de top van het Engelse voetbal willen. Met 'Rom' weten we ook wat we krijgen, zijn transfer was de wens van elke Evertonian. Ook de hele kleedkamer wilde hem terug. Ik ben blij dat ik kan voortwerken op het succes dat we vorig seizoen behaalden. Ik moet ook de voorzitter bedanken, die me heeft altijd heeft gesteund. Ik heb geen woorden voor hoe enthousiast ik ben dat we 'Rom' weer plezier kunnen zien beleven. Hij was ook ons eerste transferdoelwit. We hebben lang op hem moet jagen, we wisten dat we een recordbedrag zouden moeten betalen voor hem, maar hij is elke pond waard.'

Lukaku: 'Ik wil hier de beste worden'

Ook Romelu Lukaku zelf reageerde opgetogen: 'Ik ben erg blij dat ik terug ben bij deze fantastische club. Ik heb me hier vorig jaar geweldig geamuseerd, het is voor mij de beste plaats om te zijn. Ja, Roberto Martinez speelde een grote factor in die beslissing. Hij ontwikkelt jonge spelers en maakt ons beter. En ik wil de beste worden. Ik had al snel beslist dat ik wilde terugkomen, dit is voor mij de goede stap. Ik ben 21 jaar, ik moet op hoog niveau spelen en ik wilde
wilde me ergens goed voelen. Ik weet dat ik hier het vertrouwen van trainers en supporters krijg. Hier hoor ik te zijn, hier wil ik groeien. Of ik mijn ploegmaats al teruggezien heb? Nog niet, maar ik heb al twee maanden contact met mijn ploegmaats.'

'Stap naar top Premier League zetten'

'Everton wil één van de beste teams in Engeland worden. We kwamen vorig jaar al dicht bij de top vier, nu moeten we nog een stap zetten in het tweede jaar van dit project. We willen een statement maken. Of ik al weet wanneer we tegen Chelsea moeten spelen? (lachje) Neen. Maar ik heb geen rancuneuze gevoelens jegens Chelsea. Ze hebben me een kans gegeven om te trainen met wereldtrainers en wereldspelers. Ik voelde gewoon dat het tijd was voor een nieuw avontuur.'

'Wanneer ik wist dat ik terug zou komen naar Everton? Gisterenavond. Maar eigenlijk wist ik vorig seizoen al dat ik hier zou terugkomen. Ik moet ook mijn makelaar bedanken, door zijn goede werk kan ik nu de voorbereiding met mijn ploegmaats afwerken.'

Everton-familie opgetogen

Zowel trainer, spelers als supporters reageerden opgetogen bij het nieuws, zo ging de hashtag 'WelcomeHomeRom' al snel viraal op Twitter.